<!DOCTYPE html>
<html lang="ua">
<head>
     <meta charset="UTF-8">
     <meta name="viewport" content="width=device-width, initial-scale=1.0">
     <title>
          Старовинна «шаурма»: у Помпеях знайшли кіоск античного стріт-фуду
     </title>
     <link rel="stylesheet" href="style.css">
     <link rel="stylesheet" href="pstyles.css">
</head>
<body>
     <h1 class="titleText">
          Старовинна «шаурма»: у Помпеях знайшли кіоск античного стріт-фуду
     </h1>
     <h2 class="subtitleText">
          Тут готували вуличні страви зі свинини та козлятини:
     </h2>
     <img src="./kiosk.jpg" alt="рештки стародавнього кіоска">
     <p class="mainText">
          Археологи відкопали у Помпеях, що на території сучасної Італії, античний кіоск вуличної їжі, прикрашений фресками.
     </p>
     <p class="mainText mainTextMod">
          Такі кіоски в Давньому Римі називали термополіями. Це могло бути маленьке приміщення, що виходило на вулицю прилавком. Всередині була піч для приготування гарячої їжі.
     </p>
     <p class="mainText">
          Страви розігрівали за допомогою великих глеків, вбудованих у прилавок, які своєю чергою підігрівалися вогнем. Під час розкопок також знайшли теракотові глеки, керамічні миски для приготування печені й супів, бронзову посудину для напоїв – патеру, пляшки для вина й амфори.

     </p>
     <p class="mainText">
          У посуді виявили рештки їжі, яку тут готували та продавали: свинину, козлятину, рибу, равликів. Тварин, вочевидь, забивали просто на місці, позаяк археологи також знайшли поряд кістки тварин.
     </p>
     <p class="mainText mainTextMod">
          З боку вулиці прилавок був прикрашений яскравими фресками з зображенням тварин – декотрі були інгредієнтами страв – як-от півень і крижні. На одній з фресок зображено нереїду на гіпокампі (коні з риб’ячим хвостом). Давні римляни часто зображали на вході до будинків собаку з написом Cave canem – аналог сучасного «Обережно, злий пес». Ймовірно, таке саме значення має й зображення собаки на фресці термополію. На фресці якийсь бешкетник надряпав: «Нікій – безсоромний серун» (Nicia cinaede cacator). Разом із людськими кістками – тих, кого застало виверження вулкану – археологи знайшли кістки дрібного песика, зростом до 20-25 сантиметрів. Це може вказувати на те, що римляни виводили декоративні породи собак. Дирекція археологічного парку зауважує, що це вперше тут знайшли цілий термополій. Раніше у Помпеях вже відкопували, наприклад, так званий термополій Ветуція Плацида (назву дали від напису на фасаді з закликом голосувати за цього Ветуція). У тій перекусній, зокрема, збереглася зала з лежачими місцями, хоча часто у термополіях не було посадкових місць, їжу їли стоячи.
     </p>
     <p class="mainText">
          Помпеї – давньоримське місто, яке разом із низкою інших поселень загинуло внаслідок виверження вулкана Везувій у 79 році нашої ери. На той час у Помпеях жило 13 тисяч людей. Миттєва загибель стародавнього міста дала змогу дослідити античне життя в усій його повноті – чудово збереглися вулиці, будинки, меблі, посуд, фрески тощо. Руїни Помпеїв знайшли у ХVI столітті, а розкопки почалися лише в середині ХVIII.
     </p>
</body>
</html>